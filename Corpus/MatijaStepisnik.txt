Ko je pandemija covida-19 pljusknila v Evropo, so nam rekli, da je zadeva smrtno resna, razmere kritične, neprimerljive s čimerkoli po drugi svetovni vojni. Skladišča z nujno zaščitno opremo so bila bolj ali manj prazna, reagirati je bilo treba hitro. Ukrepi, tudi zelo omejevalni, so bili potrebni in so večinoma delovali. Slovenija je bila še v tranziciji oblasti. Razumeli smo, ob tem pa opozarjali, da kriza ni izgovor za zapiranje družbe, za pot v "novo normalnost", v katero bi se zbudili z manj svobode in pravic. Državljani smo pokazali, da spoštujemo navodila stroke, da smo odgovorni, četudi kritični do odločitev oblasti.
Danes smo v 44. dnevu od razglasitve epidemije pri nas. Slovenija ima dobre številke, trende, napovedujejo se sproščanja. V marsičem je vlado treba pohvaliti. A to, kar se je za dimno zaveso zdravstvene krize v zadnjih dneh in tednih razgalilo ob slovenskih praksah dobave zaščitne opreme, sta sramota in resen problem. Oprema je globalno dobila status "orožja", "pravila" na trgih so se dramatično spremenila, stiska je bila velika. To so lahko do neke mere olajševalne okoliščine, zakaj je bilo poslovati težko. Ne morejo pa biti alibi za mešetarjenja, politične zlorabe, trgovanje z vplivom, preplačila, selektivno izbiro dobaviteljev na škodo državljanov. Za vojno dobičkarstvo, ki slači mnoge, ki so jih polna usta solidarnosti, skrbi za zdravje, domoljubja. In to...

